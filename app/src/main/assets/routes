{"createDate":"07-03-2015",
"location":"Gliwice",
"contactNumber":"+48509399583",
"stations":[
	{"description":" Witamy wszystkich, którzy postanowili w niecodzienny sposób przeżyć Drogę Krzyżową. Ten opis pomoże Wam przejść wyznaczoną trasą, która jest jedynie trasą sugerowaną. W opisie zostały zaznaczone miejsca modlitwy, odcinki dróg, na których trzeba szczególnie uważać oraz miejsca, w których spotkać Was mogą jakieś niespodzianki. Proszę dokładnie czytać opis trasy przed wyruszeniem z każdej stacji.",
	    "reflections":" Istnieją sprawy ważniejsze niż życie.\n\n Od tego prostego stwierdzenia zaczyna się opowieść o prawdziwym mężczyźnie. W duszy każdego chłopaka tli się wizja świata, który się wali, w którym zwycięża zło i trzeba stanąć do walki na śmierć i życie. Jedno życie i cały świat – jak to zestawić, jak porównać? Więc niejako od urodzenia wiadomo, że warto oddać życie dla sprawy. Że męskie życie jest funkcją wartości, a niefunkcjonowanie jest wartością samą w sobie. W takiej perspektywie właściwie wszystkie wyzwania, które podejmuje chłopak, a potem facet, są jedynie przygotowaniem do ostatecznej bitwy dobra ze złem. Żeby wygrać, musi ćwiczyć już teraz. Uczestnicząc w potyczkach, rywalizując, przygotowuje się do ostatecznej batalii.\n\nOSKAR WYZNAŁ:\n „Istnieją sprawy ważniejsze niż życie. Są wartości (ludzie), za które warto umrzeć – dobrowolnie oddać życie. Jezus powiedział, że nikt Mu życia nie zabiera, ale sam je oddaje (J 10,18) oraz że nie ma większej miłości niż ta, gdy ktoś życie swoje oddaje za przyjaciół swoich (J 15,13). Czy masz w sobie takie wartości, takich ludzi wokół, za których byłbyś w stanie oddać życie? Nie wtedy, kiedy jest niebezpiecznie i nie masz wyboru. Lecz wtedy, kiedy możesz bezpiecznie odejść, a chcesz zostać i umrzeć.”\n\nJezus przed sądem znajduje się w bardzo życiowej sytuacji: co z twoim życiem? – pyta się wszystko wokoło. Czy masz je dla siebie, czy jesteś gotowy je oddać za zbawienie świata? Czy jesteś gotowy do bitwy, w której możesz zginąć? Czy jesteś gotowy…?",
		"displayName":"Stacja I",
		"title":"JEZUS SKAZANY NA ŚMIERĆ",
		"isValid":true,
		"latitude":50.29637,
		"longitude":18.656964,
		"stationNumber":1,
		"isReached":false,
		"distanceDone":0.0,
		"distanceLeft":42.0},
	{"description":" 1. Wychodząc z Kościoła Podwyższenia Krzyża, skręcamy w prawo. Ulicą Daszyńskiego idziemy w górę, wzdłuż torów, w kierunku Wójtowej Wsi.\n\n 2. Przechodzimy na wprost ul. Kościuszki i nadal poruszamy się wzdłuż torów tramwajowych. Dochodząc do zbiegu z ul. Styczyńskiego, na skwerze, skręcamy w prawo, aby przejść przez przejście dla pieszych. Przechodzimy przez przejście i skręcamy w lewo, wracając na ul. Daszyńskiego i kontynuujemy marsz, aż do ul. Sowińskiego. Przechodzimy ją i, mijając kiosk Kwiatki u Agatki, skręcamy w prawo w ul. Kozłowską.\n\n 3. Idąc chodnikiem, mijamy Szpital. Chodnik kończy się na ul. Orzeszkowej. Idziemy prosto, aż do końca ulicy asfaltowej i skręcamy w lewo, w drogę wyłożoną płytami betonowymi. Idziemy wzdłuż betonowego płopłotu, aż do jego końca (szlak będzie skręcał w prawo).\n\n 4. Następnie skręcamy w prawo i znowu mamy płot betonowy po prawej, a po lewej ażurowy płot prywatnej posesji, z wystającym wysoko żywopłotem z tui. Droga ta także ułożona jest z płyt betonowych. Idziemy nią prosto, mijając stację energetyczną i magazyny POCHu.\n\n 5. Dochodzimy do rozwidlenia, na którym droga z płyt skręca w lewo w TEREN PRYWATNY !!! OD TEGO MIEJSCA DROGA JEST BŁOTNISTA I ŚLISKA!!!. Idziemy prosto, wchodząc na drogę polną. Mijamy rozdzielnię SN, przed którą leżą betonowe formy. Idziemy prosto, wzdłuż zielonego płotu. W momencie, kiedy skończą się zabudowania po prawej, zobaczymy trochę zarośli i drzew. Droga wprowadzi nas prosto, na bramę Ogródków Działkowych „Nowy Start”. NIE SKRĘCAMY w prawo, ale kontynuujemy marsz na wprost, idąc wzdłuż ogrodzenia ogródków. Dochodzimy do skrzyżowania dróg polnych. Na końcu drogi, którą przyszliśmy, przy skrzyżowaniu, po prawej stronie stoi słup z tabliczkami dróg rowerowych.\n\n 6. Po przeczytaniu rozważań, skręcamy w prawo (zakaz skrętu w lewo lub pójścia na wprost względem drogi, którą przyszliśmy). Za około 100 m mijamy pojedynczy, betonowy słup energetyczny. Drogą tą dojdziemy do ul. Kozielskiej, na którą wchodzimy, mając po lewej stronie krzyż i reklamę SAKS po prawej.",
	    "reflections":"Przyjmuję mężnie konsekwencje moich decyzji.\n\nROZWAŻANIA KAROLA:\n„Jezus poszedł po bandzie, naraził się wszystkim, którzy mieli władzę. Wiedział, że zginie. Jak przyszło do konfrontacji, to nie wymawiał się. Powiedzielibyśmy dzisiaj: wziął to na klatę. I dokonał dzieła. W życiu bywa tak, że dążymy do czegoś, czego pragniemy. A kiedy przyjdzie co do czego, chowamy głowę w piasek. U mnie to było tak, że mając 18 lat zapragnąłem ratować ludzi. Dostałem się na medycynę, skończyłem ją i zdałem na specjalizację z chirurgii urazowej. Leczyłem już ludzi na oddziale, ale ciągle miałem w głowie to największe wyzwanie – pracę na oddziale ratunkowym. W moim środowisku praca na SORze (szpitalny oddział ratunkowy) uchodzi za najtrudniejszą. Presja czasu: kilkudziesięciu pacjentów na dyżur, trzeba szybko podejmować decyzje. Jednocześnie pełna odpowiedzialność, przeoczenie niepokojącego objawu może skutkować utratą życia pacjenta i końcem twojej kariery. Ponadto zmęczenie: 12-godzinne nocne dyżury pełnione pomiędzy normalnymi «dniówkami». Do tego dochodzą emocje – pacjenci z pretensjami, którzy czekają po kilka godzin w poczekalni, rodziny poszkodowanych oczekują informacji, personel zależny od lekarza potrzebuje zaleceń. Lekarz jeden. Jeśli jest nowy, to na dodatek zmaga się z brakiem doświadczenia, trudnościami organizacyjnymi i niedoborem autorytetu… W końcu jednak wystartowałem. Moje życie czekało na tę decyzję. Mimo trudów doznaję spełnienia. Jest moc!”\n\nŚWIADECTWO ANGELIKI:\n„Mężczyzna MSR – miłujący jak Chrystus. A Jezus gdy kocha – wydaje samego siebie i sam z siebie bierze krzyż na swoje ramiona… Ta stacja mówi do mnie o miłości. O miłości generalnie, ale też o miłości szczególnie, czyli takiej miłości oblubieńczej między mężczyzną a kobietą. Jezus dobrowolnie bierze krzyż na swoje ramiona, bo kocha oraz dlatego, że chce. Patrząc z perspektywy dzisiejszej obyczajowości, wydaje się to bez sensu – Jezus «marnuje się», «marnuje sobie życie w ten sposób». A ja po prostu podziwiam tę decyzję i uwielbiam! Podziwiam jej męskość, odpowiedzialność, podjęty trud, pójście pod prąd. I uwielbiam, gdy patrzę na owoce tej decyzji – dzięki niej Kościół trwa do dzisiaj i cały czas rozlewa miłość na tych, którzy jej pragną! Gdy Jezus kocha, staje się to źródłem wiecznej miłości, niegasnącej. I taką też moc może mieć męska miłość! Może i powinna przynosić owoce. Tylko trzeba być gotowym wziąć krzyż na swoje ramiona.”",
		"displayName":"Stacja II",
		"title":"JEZUS BIERZE KRZYŻ NA SWOJE RAMIONA",
		"isValid":true,
		"latitude":50.306735,
		"longitude":18.581534,
		"stationNumber":2,
		"isReached":false,
		"distanceDone":4.5,
		"distanceLeft":37.5},
	{"description":" 7. Skręcamy w lewo i chodnikiem idziemy ul. Kozielską, mijając centrum sportowe CREATIVE (będzie po naszej lewej stronie). Za ŻĄBKĄ, po lewej stronie, wzdłuż chodnika rozpoczyna się wysoki parkan, ogradzający małe osiedle.\n\n 8. Kiedy parkan się skończy, skręcamy w lewo, w ul. Oscara Caro. Tą ulicą idziemy cały czas prosto, mijając ul. Willową i Widokową (NIE skręcamy w lewo do żadnej). Na skrzyżowaniu z ul. Widokową idziemy, po łuku, w prawo, mając po lewej stronie drewniane, brązowe ogrodzenie. Droga ta poprowadzi nas na parking przed ogródkami działkowymi „Gwardii Ludowej”.\n\n 9. Skręcamy w prawo i ruszamy w kierunku lasu, mając ogrodzenie ogródków działkowych po lewej stronie i metalowe ogrodzenia prywatnych posesji po prawej. Kiedy skończy się ogrodzenie ogródków, idziemy cały czas prosto, wchodząc na wąską ścieżkę prowadzącą do lasu (będzie grząsko, błotniście i ślisko – szerokość ścieżki jest tylko na jedną osobę). Wchodzimy do lasu, mijając po drodze dwa duże drzewa, na pniach których wymalowany jest symbol niebieskiego szlaku turystycznego. Generalnie trzymamy się cały czas głównej ścieżki, która prowadzi prosto. Od czasu do czasu na drzewach będą znaki niebieskiego szlaku turystycznego, które wyprowadzą nas z lasu. Po drodze mijać będziemy stojące po lewej stronie szlaku tablice: najpierw czerwoną, informującą nas, że jest tutaj rezerwat „Las Dąbrowa”, a po niej biało-zieloną z opisem jednego z miejsc ścieżki dydaktycznej. NIGDZIE NIE SKRĘCAMY W LEWO ANI W PRAWO – CAŁY CZAS TRZYMAMY SIĘ NAJBARDZIEJ WYDEPTANEJ ŚCIEŻKI, KIERUJĄC SIĘ NIEBIESKIMI ZNAKAMI SZLAKU. Są miejsca, że znaki tego niebieskiego szlaku pojawiają się po lewej stronie ścieżki: nie wchodzimy tam! Dopiero na samym końcu ścieżka naturalnie skręca w lewo.\n\n 10. Po wyjściu z lasu skręcamy w lewo (nie skręcamy w prawo po wyjściu z lasu!!!), a droga polna sama skręca w prawo i doprowadza nas do dużego drewnianego Krzyża (innej drogi nie ma).",
	    "reflections":"Mężczyzna upada, ponieważ podejmuje wyzwanie, czyli cel, który go przekracza.\n\nROZWAŻANIE KAROLA:\n„Istnieje olbrzymia pokusa w każdym z nas, aby stawiać sobie tylko takie cele, których osiągnięcia jesteśmy pewni, a ich realizacja nie wymaga od nas wysiłku zaparcia się siebie. Można tak funkcjonować długo w iluzji: «jaki to jestem wspaniały, co postanowię, to osiągam». A wyzwanie boli. Prowadzi do kryzysu, w którym musimy określić, na czym naprawdę nam zależy. Dlatego dzięki wyzwaniom określamy swoją tożsamość oraz jednocześnie kształtujemy ją na nowo, ponieważ wygrane wyzwanie nas zmienia.”\n\nŚWIADECTWO OSKARA:\n „Wyobrażam sobie, że droga krzyżowa Jezusa była sporym wydarzeniem. Tłum, który domagał się wyroku skazującego, towarzyszył potem Jezusowi. Na swojej drodze Jezus spotkał Matkę, niewiasty, Szymona, Jana, Marię Kleofasową, Marię Magdalenę. Ale cały czas towarzyszy mu wrogi tłum. Upadek, który zabolał bliskich, musiał też wywołać falę śmiechu i drwin wśród zebranych. Był popychany, opluwany, znieważany. I miało tak być do końca (Mk 15, 29-32) – jeszcze na krzyżu próbowali Mu dopiec.\nDla ambitnego mężczyzny upadek jest irytujący. Może być demobilizujący. Istnieje silna pokusa, żeby odpuścić. Jezus też mógł odpuścić, mógł po prostu nie wstać. W końcu by Go dobili. Ale wstał. Nawet w perspektywie kolejnych upadków, drwin, upokorzenia.\nJestem chirurgiem. Każdy chirurg musi w swojej praktyce zmierzyć się z powikłaniami po operacji – zabieg wykonany prawidłowo, ale leczenie nie przebiega zgodnie z oczekiwaniami. Coś się wydarza, coś się psuje. Pamiętam powikłanie pierwszego pacjenta. W głowie kołatały się różne myśli. Czy na pewno wszystko dobrze zrobiłem? Czy mogłem temu zapobiec? Otoczenie reaguje różnie - poddenerwowanie, kpina, oskarżający palec albo zrozumienie. Była duża pokusa zrezygnowania z tej drogi, zmiany specjalizacji, wybrania lżejszego życia, unikania operacji. Trzeba było wziąć się w garść i pracować dalej. Trzeba było podnieść się z upadku. Z czasem dowiedziałem się, że każdy praktykujący chirurg będzie miał pacjentów z powikłaniami; że choroby i operacje mają określony procent powikłań (taki sam praktycznie na całym świecie). Mistrzowie sztuki mówią, że jedyni chirurdzy, którzy nie mają powikłań to tacy, którzy nic nie robią. Każde powikłanie jest trudne emocjonalnie – jest upadkiem, jest frustrujące. Cechą mężczyzny jest podnoszenie się z upadku i dalsza walka pomimo oczywistości kolejnych upadków. To nie brak upadku jest zwycięstwem, ale upadek, po którym się podniosę.”",
		"displayName":"Stacja III",
		"title":"JEZUS PO RAZ PIERWSZY UPADA POD KRZYŻEM",
		"isValid":true,
		"latitude":50.295974,
		"longitude":18.572065,
		"stationNumber":3,
		"isReached":false,
		"distanceDone":8.5,
		"distanceLeft":33.5},
	{"description":" 11. Kontynuujemy trasę. Patrząc na krzyż, ruszamy na wprost w drogę bez drzew. !!! Nie skręcamy w prawo w drogę z drzewami !!!. Nią dochodzimy do skraju Kozłowa od strony Ostropy. Wchodzimy na drogę asfaltową, która zaczyna się znakiem ograniczenia tonażu do 2,5 t.. Dochodzimy do główniejszej drogi i skręcamy w lewo. Po kilkunastu metrach dochodzimy do krzyża, przed którym są figury św. JP II i św. o. Pio.",
	    "reflections":"Misja ważniejsza od więzów krwi. Jezus miał świadomość, że zgodą na swoje cierpienie zadaje ból bliskiej osobie.\n\nROZWAŻANIE KSENI:\n„Zawsze przechodzą mnie ciarki, kiedy wyobrażam sobie moment tego spotkania. Krótką chwilę, kiedy spotykają się ich spojrzenia. Co musi się dziać między nimi? Co widzi Jezus w oczach Maryi? Co widzi Maryja w oczach swojego Syna świadomie idącego na śmierć? Kiedyś próbowałam wyobrazić sobie, co byłoby dla mnie największą porażką i upokorzeniem. Przecież nawet uczniowie Jezusa myśleli, że plan runął, przegrali, a Jezus ich wszystkich zawiódł, choć postawili na niego całe swoje życie. A więc wyobraziłam sobie upadek i upokorzenie. A potem wyobraziłam sobie, że właśnie w tej chwili spoglądam w oczy moich rodziców. Do dziś pamiętam, jak pojawiła się we mnie ta żrąca mieszanka wstydu i winy – przecież oni tak wiele zainwestowali we mnie, tak wiele włożyli wysiłku. A potem przyszło inne uczucie. Świadomość ich cierpienia. Tego, że moje decyzje zadają tym, których kocham, tak duży ból.\nI kiedy myślę o spotkaniu Jezusa i Maryi podczas drogi krzyżowej, to myślę właśnie o tych dwóch rzeczach. O tym, że męskie decyzje są oparte o wewnętrzną świadomość, że coś jest najważniejsze, niezbędne. I ta determinacja jest silniejsza od oceny innych ludzi. Nawet tych najbliższych. Nawet jeśli ci najbliżsi będą przez te decyzje cierpieli. I to mocno. Prawdziwy mężczyzna jest w stanie to nieobojętnie przeżyć i znieść - «wziąć na klatę». A więc kiedy wyobrażam sobie, z ciarkami na plecach, to spotkanie spojrzeń Jezusa i Maryi, widzę cierpienie. Ale pod tym cierpieniem coś znacznie ważniejszego. Miłość. I zrozumienie. Bo jeszcze większą sztuką jest zbudować taką relację, gdzie obydwie strony zgodzą się na wspólne cierpienie dla wspólnego celu. Myślę, że Jezus przygotowywał Maryję do tej chwili. Prowadził ją ku temu, żeby ponad to, co «ludzkie», postawiła to, co «Boże». I kiedy nadszedł czas, wystarczyło krótkie spojrzenie, bo wszystko już było powiedziane wcześniej. Prawdziwe męstwo «udziela się» w relacjach, umacniainnych.”",
		"displayName":"Stacja IV",
		"title":"JEZUS SPOTYKA MATKĘ",
		"isValid":true,
		"latitude":50.306676,
		"longitude":18.561017,
		"stationNumber":4,
		"isReached":false,
		"distanceDone":10.1,
		"distanceLeft":31.9},
	{"description":" 12. Wracamy w kierunku, z którego przyszliśmy, idąc ul. Ułańską. Jednak nie skręcamy z powrotem w ul. Poprzeczną (w pola, z których przyszliśmy), ale idziemy ul. Ułańską w kierunku centrum Kozłowa. Dochodzimy do ul. Krótkiej, w którą skręcamy w lewo, a z niej w ul. Średnią i skręcamy w prawo. Po paru metrach po lewej stronie stoi Krzyż.",
	    "reflections":"Facet faceta popycha do wyzwań.\n\nROZWAŻANIE MATEUSZA:\n„Lubię sobie wyobrażać tę stację jak scenę z filmowej superprodukcji. Mocno grzeje słońce. Dwóch umięśnionych facetów. Uginają się pod ciężarem drewna. Są śmiertelnie zmęczeni, spoceni i zakrwawieni. Unoszą z trudem głowy, by wypatrzeć horyzont - kres ich wędrówki. Nie rozmawiają, nie rozglądają się – idą prosto do celu. Proste, ale niełatwe.\nFacet faceta popycha do wyzwań. Tak już mamy, że jeden kąśliwy żart lub lekceważące spojrzenie innego faceta potrafi nas zmusić do nadludzkiego wysiłku - byle nie stracić w oczach tamtego. Z takiej negatywnej motywacji często rodzą się nasza duma i honor.”\n\nHISTORIA MARCINA:\n„Podczas spotkania Męskiej Strony Rzeczywistości została kiedyś rzucona propozycja zrobienia EDK. Padło pytanie: «No to co, Marcin, zrobisz to?». Mimo wątpliwości, odpowiedziałem: «jasne»”.\n\nHISTORIA IWONY:\n„Pewnego niedzielnego, ciepłego popołudnia w Krakowie na balustradzie Mostu Piłsudskiego stał facet, chcący popełnić samobójstwo. Nikt z przechodniów nie zareagował. Zadzwoniłam do psychiatry i wezwałam policję oraz pogotowie.”\n\nWSPOMNIENIE MARCINA:\n„2 lata temu przygotowaliśmy z chłopakami mega «wyrypę» dla mężczyzn. Po całym tygodniu pracy i studiów asekurowałem chłopaków, którzy wspinali się w ciemnej jaskini 30 metrów w górę. Tam nie było miejsca na błąd. Moje zmęczenie, ciemność i wyczerpanie było niczym w porównaniu do tego, jaką odpowiedzialność miałem na swoim karku. Właśnie dzięki temu wydarzeniu potrafiłem być 38 godzin bez snu, w pełnej gotowości. Zdałem sobie sprawę, że wtedy przekraczam granicę swojego egoizmu. Zdałem sobie sprawę, jak ważny jest drugi człowiek, a nie ja w świecie którego «oczekuję.»”",
		"displayName":"Stacja V",
		"title":"SZYMON Z CYRENY POMAGA NIEŚĆ KRZYŻ JEZUSOWI",
		"isValid":true,
		"latitude":50.308535,
		"longitude":18.5162944,
		"stationNumber":5,
		"isReached":false,
		"distanceDone":11.6,
		"distanceLeft":30.4},
	{"description":" 13. Spod krzyża skręcamy w prawo, kierując się w stronę wiaty przystanku autobusowego, a następnie przechodzimy na drugą stronę drogi, w kierunku restauracji. Skręcamy w lewo i mijamy restaurację oraz budynek straży pożarnej. Skręcamy w prawo w ul. Młyńską, a następnie, po minięciu znaku kierującego na boisko, skręcamy w pierwszą w lewo – ul. Podlesie. Jednocześnie zaczyna się czarny szlak rowerowy. Ta ulica wprowadzi nas pod wiadukt autostrady A4.\n\n 14. Przechodzimy pod autostradą A4 i idziemy prosto do pierwszej drogi, która odbija w prawo. Skręcamy w tę drogę. Jest to droga leśna o nazwie KOZŁOWSKA – czarny szlak rowerowy.\n\n 15. Dochodzimy do końca Kozłowskiej. W prawo jest droga o nazwie DO GAZOWEJ, my skręcamy w lewo i zgodnie ze szlakiem czarnym rowerowym, kontynuujemy KOZŁOWSKĄ cały czas prosto, nigdzie nie skręcając.\n\n 16. Po drodze spotkamy 3 drewniane, niewysokie i niezadaszone ambony myśliwskie, usytuowane z prawej strony drogi, którą idziemy. Za trzecią amboną spotkamy znak po lewej stronie, kierujący do pomnika dr. Rogera. Po prawej stronie stoi słupek szlakowy tras rowerowych, a na jednym z drzew jest mała Maryjna kapliczka, zawieszona jakieś 3 metry nad ziemią.",
	    "reflections":"Facet potrzebuje czułości.\n\nROZWAŻANIE MATEUSZA:\n „Facet też potrzebuje poczuć, że istnieje inny świat, gdzie dominuje łagodność, czułość, opiekuńczość. Wie, że nie powinien odrzucać tego świata. Tyle, że facet po takich krótkich przystankach rusza dalej. Nigdy nie powinien zostać w takim świecie, bo straci tożsamość. Otrząsa się i idzie dalej zmieniać świat, w którym dominuje przemoc.”\n\nMEDYTACJA IWONY:\n „Ta stacja to spotkanie dwóch rzeczywistości: kobiecej i męskiej. Weronika podbiega, bo zauważa, co się dzieje z Jezusem. Rodzi się pytanie: czy widzi tylko to, co inni, czyli krew, ból, cierpienie, słabość, czy widzi, to co jest po «otarciu twarzy»... czyli Jego prawdziwe oblicze, w którym widać Zwycięstwo. Jaka musiała być otwartość i odwaga między tą dwójką...Weronika nie zważa na tłumy, żołnierzy, chce się spotkać z Prawdą i chce Ją pokazać innym... Widzi coś więcej, chce za tym iść... Odkrywa to, kim On jest. Jezus «oddaje» jej to, kim jest – nie tylko to, co widać na zewnątrz, ale również ukazuje jej swoją Misję. Jaka to musiała być kobieta, która stworzyła przestrzeń do otwartości? Jaki to był mężczyzna, który pomimo bólu, miał w oczach zwycięstwo? Największą wartością w spotkaniu jest odkrycie dobra w drugim człowieku i jego potencjału, czasem gdzieś głęboko ukrytego. Jak tego dokonywać w swoim życiu? Dla mnie nauką otwartości i odwagi wejścia w relację z ludźmi na pewno jest wolontariat w SZLACHETNEJ PACZCE (już jakieś 7 lat). Nie można stworzyć wokół siebie miejsca dla innych, jeśli «siedzi się» w swoim świecie przekonań. Przecież to relacje z innymi pokazują, jacy jesteśmy naprawdę.”",
	    "displayName":"Stacja VI",
		"title":"WERONIKA OCIERA TWARZ JEZUSA",
		"isValid":true,
		"latitude":50.287953,
		"longitude":18.504016,
		"stationNumber":6,
		"isReached":false,
		"distanceDone":14.7,
		"distanceLeft":27.3},
	{"description":" 17. Kontynuujemy marsz prosto drogą, którą przyszliśmy – NIGDZIE NIE SKRĘCAMY. Mijamy czwartą ambonę i dochodzimy do skrzyżowania z drogą GRANICZNA, !!! KTÓRE PRZECHODZIMY NA WPROST !!! – nie skręcamy ani w lewo, ani w prawo,\n\n 18. Tym razem ambony myśliwskie będą po lewej stronie drogi, którą idziemy. Mijamy drugą ambonę i dochodzimy do skrzyżowania dróg, gdzie skręcamy w lewo (!!! pierwsza w lewo po minięciu drugiej ambony !!!). Jest to droga o nazwie ŁĄCZNIK, ale tam nie znajdziemy żadnego słupka z nazwą.\n\n 19. Potwierdzeniem, że idziemy dobrą drogą, jest po prawej stronie płot z siatki, okalający szkółkę drzewną, zaś po lewej stronie będziemy mijać 3 ambony drewniane, gdzie druga, czyli środkowa, jest wysoka na kilka metrów. Tą drogą idziemy cały czas prosto, nigdzie nie skręcając.\n\n 20. Idąc cały czas prosto, główną drogą, dochodzimy do skrzyżowania, na którym jedna droga odbija w lewo. !!! Nie skręcamy w nią !!! Po prawej stronie stoi słupek z nazwą drogi ŁĄCZNIK. Idziemy nadal prosto.\n\n 21. Dochodzimy do drogi, którą przecina tę, którą idziemy, prostopadle. Jest to droga o nazwie ŁAŃSKA. Nie skręcamy ani w lewo, ani w prawo tylko przekraczamy ją na wprost i wchodzimy w drogę o nazwie NOWA. Idziemy nią dalej na wprost.\n\n 22. Na pierwszym łuku, który skręca w prawo, spotkamy przewróconą ambonę myśliwską. Od tego miejsca droga będzie się wiła łukami; będzie też dużo błota i bardzo ślisko. Nigdzie nie odbijamy od głównej, wyjeżdżonej drogi. Ta błotnista droga doprowadzi nas do kolejnej stacji – na parkingu przy drodze do Rachowic.\n\n 23. W jednym miejscu, droga ta będzie mocno skręcała w prawo. Nie idziemy prosto ani w lewo. Najbardziej wyjeżdżona droga to właśnie ta, którą mamy iść – trzymamy się cały czas prawego pobocza. Dochodzimy do parkingu, gdzie znajdujemy dużą drewnianą wiatę i tablicę z informacją, że znajduje się tutaj ścieżka edukacyjna.",
	    "reflections":"Każda porażka jest nawozem sukcesu. Moc w słabości się doskonali.\n\nWSPOMNIENIE OSKARA:\n„Do mojej zeszłorocznej EDK wybrałem trasę 56 km. Poprzedniej nocy spałem ok. 3 godziny, a 2 noce wcześniej: 5 godzin. Do tego, ze względu na postanowienia wielkopostne, ostatni posiłek jadłem o 19.00 poprzedniego dnia. Byłem dobrze przygotowany kondycyjnie. Ekstremalność przyszła sama. Już przed trzecią stacją dopadła mnie senność. Ekstremalna. Jestem chirurgiem i w związku z długimi godzinami pracy umiem spać nie tylko na leżąco, ale na siedząco i na stojąco. Na północnym wale Wisły po raz pierwszy zasnąłem «na idąco» i wlazłem w ogrodzenie stacji wodociągowej przy wale. Dwa razy. Na stacji czwartej wśród skałek naprzeciwko Tyńca oparłem się o drzewo. W jednej ręce miałem wodę, w drugiej rozważania. Mrugnąłem oczami, ale i rozważania, i woda znalazły się na ziemi. Ludzie, którzy byli w okolicy, zniknęli. Została ciemna noc. Dalsza droga była jedną z najdłuższych w mojej pamięci. Monotonny wał. Naliczyłem 14 przypadków zaśnięcia «na idąco» i bardziej lub mniej zgrabnego wyratowania się ze stoczenia z wału. Nie wiem, ile razy zasnąłem na stojąco. Chwilami zapewne szedłem w przeciwnym kierunku, bo chmury przesłoniły niebo, a wokół nie było punktów orientacyjnych. Mój telefon odnotował w tym czasie średnią prędkość niewiele powyżej 2 km na godzinę. Porażka. W najbliższej miejscowości postanowiłem się poddać. Dotarłem tam bladym świtem i czekałem na autobus. Myślałem o porażce, o reakcji kolegów, o śmiechu, który wywoła moja żałosna historia. I o porażce. Siedząc na przystanku, chyba z poczucia humoru Pana Boga, przespałem 3 busy. Jeden po drugim. To nie był dzień na poddawanie się. Wstałem, usunąłem lód ze sprzętu i ruszyłem dalej. Najpierw powolutku, próbując rozruszać zastałe na przystanku stawy. Potem szybciej i coraz szybciej. W końcu nabrałem takiego tempa, że pomimo dwukrotnego błądzenia i wydłużenia trasy do ponad 60 km, pomimo przynajmniej 6 godzin straty, udało mi się wyprzedzić jeszcze 6 osób z mojej trasy. I dotrzeć do celu. I zamienić porażkę w sukces. Jezus wstaje po drugim upadku. Upadek to nie jest czas na poddawanie się. Umiera dopiero wtedy, kiedy sam chce. Oddaje życie. Nikt mu go nie odbiera. Wstanie też po trzecim, a jeśli trzeba to i po dziesiątym i po piętnastym. Upadek to nie jest czas na poddawanie się.”",
		"displayName":"Stacja VII",
		"title":"JEZUS UPADA PO RAZ DRUGI POD KRZYŻEM",
		"isValid":true,
		"latitude":50.26565,
		"longitude":18.497891,
		"stationNumber":7,
		"isReached":false,
		"distanceDone":19.2,
		"distanceLeft":22.8},
	{"description":" 24. Wychodząc z parkingu, skręcamy w lewo i lewym poboczem, zachowując szczególną ostrożność, dochodzimy do drogi wojewódzkiej nr 408, Sośnicowice – Kędzierzyn–Koźle. Przekraczamy ją na wprost, wchodząc znów drogę leśną, która jest jednocześnie żółtym szlakiem rowerowym.\n\n 25. Idziemy drogą leśną – żółtym szlakiem rowerowym tak, jak prowadzi, nigdzie nie odbijając i nie skręcając. Dochodzimy do rozwidlenia dróg, gdzie szlak żółty odbija w lewo.\n\n 26. Jest to skrzyżowanie z ulicą UKOŚNĄ. Szlak żółty odbija w lewo na ukos, słupek z nazwą UKOŚNA stoi po prawej stronie i sama droga wywija się w prawo. My idziemy nadal prosto – nie skręcamy w lewo za szlakiem żółtym i nie skręcamy w prawo w ul. UKOŚNA. Prosta droga kończy się najpierw łukiem w lewo, a potem w prawo i dochodzimy do rozwidlenia ul. GRANICZNEJ.\n\n 27. W tym miejscu, w którym GRANICZNA skręca w prawo pod kątem 90 stopni, zaczyna się ubita tłuczniem droga. Na tym zakręcie stoi – po lewej stronie – słupek z nazwą GRANICZNA. Skręcamy w GRANICZNĄ w prawo i idziemy cały czas prosto tak, jak prowadzi droga !!! nigdzie nie skręcając !!! – będziemy mijać kilka skrzyżowań (patrz kolejne punkty).\n\n 28. Dochodzimy do skrzyżowania z drogą DO SZEŚCIU DRÓG, słupek z nazwą będzie po lewej stronie i przechodzimy skrzyżowanie na wprost nigdzie nie skręcając. Idziemy nadal Graniczną.\n\n 29. Przechodzimy na wprost skrzyżowanie z drogą DO ZWALONEJ WIEŻY, cały czas prosto. Prosto przechodzimy także ponowne skrzyżowanie, które nie jest opisane w żaden sposób tabliczkami i nazwami dróg.\n\n 30. Dochodzimy do miejsca, w którym zauważymy, że po lewej stronie była duża wycinka lasu – charakterystycznym elementem jest to, że stoi tam kilka samotnych, pojedynczych, wysokich sosen. Na końcu tych wycinek, droga pójdzie łukiem w lewo (może tam jeszcze stać kilka stosów z drewnem). Ważne by pójść za łukiem – mogą pojawić się zielone znaki szlaku turystycznego. Nie skręcamy nigdzie ani w lewo, ani w prawo. Ta droga przyprowadzi nas do asfaltowej drogi.\n\n 31. Przechodzimy przez asfaltową drogę i wchodzimy do lasu, Droga wydaje się mało uczęszczana. Mijamy niski zagajnik sosnowy, który rośnie po prawej stronie. Za tym zagajnikiem jest rozwidlenie. Idziemy w lewo tak, jak wskazuje piaskowy łuk, a dalej drogą, na której leży mnóstwo liści – idziemy cały czas prosto. Dochodzimy do pierwszych zabudowań, gdzie posesja, pierwsza z prawej, otoczona jest siatkowym, zielonym płotem. Idąc wzdłuż tego płotu, wchodzimy w szutrową drogę między domami.\n\n 32. Szutrowa droga doprowadzi nas już do drogi asfaltowej. Wyjdziemy z niej wprost na dom o numerze 24c. Skręcamy w lewo i dochodzimy do głównej drogi, mijając posesję, na której stoją szkielety po foliach ogrodniczych.\n\n 33. Na STOPie skręcamy w prawo, przechodzimy przez przejazd kolejowy i dochodzimy do kapliczki św. Jana Nepomucena.",
	    "reflections":"Pocieszeniem są słowa prawdy...\n\nWSPOMNIENIE IWONY:\n„Rozważając tę stację, pojawia mi się w głowie słowo: pocieszenie. Przecież jak one płakały, to pewnie Jezus chciał je jakoś pocieszyć. Czym mogło być to pocieszenie? Może przytuleniem? Pogłaskaniem? Ta forma zupełnie do mnie tu nie przemawia. To «pocieszenie» Jezusa nie jest «głaskaniem » ani użalaniem się nad tymi płaczącymi. On motywuje, przecież jest już po drugim upadku i dalej idzie drogą krzyżową, nie zatrzymuje się.\nOd razu kojarzy mi się z tym historia mojej niedawnej podróży rowerem wokół Krakowa. Do przejechania ok. 130 km, po czym później dyżur w pracy. Pełno wątpliwości, czy dam radę, na pewno nie mam wystarczającej kondycji i jeszcze jadę z dwoma facetami. Po przejechaniu 70 km moje kolana zaczęły dawać mocno o sobie znać (dzień wcześniej dodatkowo byłam na dość intensywnym treningu). Miałam ochotę się rozpłakać i wrócić autobusem z Wieliczki. I nagle pojawia się inny punkt widzenia – rozmowa z moimi towarzyszami na chwilowym odpoczynku: Już większa część drogi za nami! Możemy trochę zwolnić, na pewno dasz radę! To zupełnie nie przypominało «głaskania»: Ojej, jak Cię boli, to może faktycznie wróć autobusem. Nie wiem jak, ale przejechałam wtedy ponad 100 km. Pierwszy raz w życiu. Potem poszłam do pracy na 12 godzin, a niebawem podjęłam ważną dla mnie decyzję, z którą długo zwlekałam. Można prosić przyjaciół o użalanie się nad nami jeśli jesteśmy w ciężkiej sytuacji, ale można też wysłuchać zupełnie innego podejścia do tego, co nam sprawia ból. Można, ale trzeba być otwartym i mieć odwagę, żeby ten inny punkt widzenia usłyszeć.",
		"displayName":"Stacja VIII",
		"title":"JEZUS SPOTYKA PŁACZĄCE NIEWIASTY",
		"isValid":false,
		"latitude":50.25777,
		"longitude":18.466611,
		"stationNumber":8,
		"isReached":false,
		"distanceDone":24.4,
		"distanceLeft":17.6},
	{"description":" 34. !!! Zawracamy !!! i ponownie przechodzimy przez przejazd kolejowy. Teraz nie skręcamy już w lewo, ale idziemy prosto. Po paru metrach, po lewej stronie stoi wysoki, murowany transformator energetyczny. Mijamy transformator i skręcamy w prawo w ul . św. Rocha (żeby zobaczyć tabliczkę z nazwą musimy obrócić się w prawo).\n\n 35. Idziemy ul. Rocha, mijając zabudowania po lewej a jednocześnie wzdłuż linii kolejowej, która jest po prawej. Cały czas idziemy tą drogą, nigdzie nie odbijając w lewo, ani tym bardziej w prawo. Będą nas także prowadzić zielone znaki szlaku turystycznego. Po drodze spotkamy kapliczkę z figurą Pana Jezusa, naturalnej wielkości.\n\n 36. Tą drogą dochodzimy do miejscowości Trachy. Przed tą miejscowością szlak zielony odbije w lewo, !!! my idziemy prosto !!!. Wchodzimy między zabudowania. Trzymamy się prawej strony drogi. Dochodzimy do rozwidlenia, gdzie stoi słup energetyczny z bocianim gniazdem. Idziemy w prawo, dochodzimy do głównej drogi, przekraczamy ją, wchodząc na chodnik po drugiej stronie. Skręcamy w lewo. Po paru metrach na wysokości kapliczki przydrożnej rozważamy kolejną stację.",
	    "reflections":"Trzeci upadek jest sytuacją kryzysową po wcześniejszych niepowodzeniach. Jezus mimo wyczerpania nie odpuszcza.\n\nROZWAŻANIE BARTOSZA:\n„Skąd On miał w sobie tyle siły i samozaparcia, żeby po raz kolejny wstać? Jaka walka musiała się rozgrywać w Jego głowie, w każdym członku jego wyczerpanego, poranionego, przepełnionego bólem ciała będącego na granicy wytrzymałości. No właśnie – «na granicy». Moim zdaniem ten stan, ten moment określany mianem «na granicy» jest jednym z ważniejszych miejsc, gdzie kształtuje się Męska Duchowość.\nPo latach przerwy wróciłem do uprawiania sportu i na nowo odkryłem, jakie ma on dla mnie znaczenie. Kto miał do czynienia ze sportem, zna to uczucie, gdy w czasie wysiłku w pewnym momencie dochodzi się do granicy. Najbardziej wyraziste jest to w sytuacji rywalizacji sportowej, gdzie od postawy w tej decydującej fazie wysiłku zależy rezultat: wygram ze sobą i z innymi, czy przegram. Wytrwam i dam z siebie wszystko czy odpuszczę i godziny morderczych treningów pójdą na marne? Właśnie tam – «na granicy » zwycięstwo od porażki oddziela bardzo cienka linia. Wydaje się, że to już wszystko, na co mnie stać, że zaraz padnę. W głowie coś mówi, że nie ma sensu się tak męczyć. Odpuść już... A to jest ten moment, gdy wręcz przeciwnie trzeba «dołożyć» i wykrzesać z siebie jeszcze więcej. To jest kwestia jednej decyzji, którą trzeba podjąć i wytrwać w niej krótki czas, który wtedy wydaje się wiecznością. Na treningach nauczyłem się, że tak się da, że można przekraczać siebie, że takiej postawy można się nauczyć i tak wytrenować, by stała się nawykiem. A nawyk ten działa nie tylko w sporcie, ale również w codziennym życiu, gdzie stawka bywa dużo większa.\nWeźmy na przykład małżeńską sprzeczkę: wracasz po ciężkim dniu w pracy, jesteś wyczerpany. Pojawia się punkt zapalny, zaczyna się od błahostki, potem emocje narastają, wzajemnie się nakręcacie, wewnątrz już wrze. Jesteś «na granicy», już nie wytrzymasz i zaraz wybuchniesz gniewem... Stop! Tu jest właśnie ten moment – «granica». Jeżeli odpuścisz i wybuchniesz, to gotowa niepotrzebna awantura, niepotrzebne zranienia, ból. Ale możesz przekroczyć siebie, opanować emocje, wyciszyć się i spróbować rozwiązać sprawę, gdy obydwoje się uspokoicie.”",
		"displayName":"Stacja IX",
		"title":"TRZECI UPADEK JEZUSA",
		"isValid":false,
		"latitude":50.249551,
		"longitude":18.50508,
		"stationNumber":9,
		"isReached":false,
		"distanceDone":28.7,
		"distanceLeft":13.3},
	{"description":" 37. Następnie idziemy dalej w kierunku przystanku autobusowego, mijamy go. Idziemy chodnikiem. Po lewej stronie miniemy bar „U Sonii i Betiny” i dojdziemy do ulicy, która prowadzi w prawo – jest to ul. LEBOSZOWSKA (także jest znak OSIEDLOWA). Wchodzimy w nią i kontynuujemy naszą EDK. Ulica Leboszowska schodzi w dół i kończy się zwężeniem na mostku. Idziemy cały czas prosto, droga idzie pod górkę. Kiedy wejdziemy na jej szczyt, zobaczymy po prawej stronie hałdy górnicze. Idziemy cały czas prosto, wzdłuż hałdy.\n\n 38. Dochodzimy do baraków i parterowych budynków. Idziemy teraz wzdłuż torów, cały czas prosto. !!! Mogą się pojawić duże kałuże i błoto !!!, więc możemy iść samym torem po kamieniach. Jak skończy się hałda, idąc cały czas wzdłuż torów, zobaczymy pierwszy semafor – słup sygnalizacji świetlnej, który prawdopodobnie będzie świecił na pomarańczowo. Idziemy prosto i dochodzimy do drugiego semafora – słupa sygnalizacji świetlnej, biało-czerwonego, świecącego na czerwono. Za nim skręcamy w lewo, w leśną drogę, przekraczając rzeczkę i wchodząc w bramkę z biało-zielonej konstrukcji. Droga jest wysypana czerwonym/ceglanym tłuczniem i prowadzi trochę pod górę. Nazwa tej drogi to NA TRZY DĘBY.",
	    "reflections":"Mam zasady, jestem wierzący i dobrze mi z tym…\n\nŚWIADECTWO PIOTRA:\n„Czy jestem gotów, żeby pokazać światu jakie mam wartości? Czy mam siłę do tego, żeby powiedzieć wprost: «Mam zasady, jestem wierzący i dobrze mi z tym»? Co zrobię w chwili próby? Czy jak ktoś zapyta: «Czy chcesz ekstra zysk z tej transakcji, ale do ręki?», to czy powiesz: «Mam zasady, jestem wierzący – nie biorę». Ja miałem mnóstwo takich okazji, ale nie skorzystałem. Było to trudne, bo musiałem powiedzieć: «Nie, nie biorę, mam zasady». Często spotykałem się z drwinami, śmiechem. Jest trudniej, muszę się o wiele bardziej starać, ale mogę szczerze spojrzeć sobie w lustro i powiedzieć: «Mam zasady, jestem wierzący i dobrze mi z tym». Jezus został obnażony z szat. Nie wstydził się tego, był przygotowany na sytuację, w której przed wieloma nieprzyjaznymi ludźmi powie: «Mam zasady». Jest jednak ogromna różnica, bo Jezus tak naprawdę powiedział: «Mam zasady i jestem gotów za nie umrzeć». I zrobił to. Dał się upokorzyć i umarł. Tego nie można porównać do «brania lub niebrania łapówek», ale kto w drobnej rzeczy jest wierny, ten i w wielkiej będzie wierny (Łk 16,10). Jezu, daj mi siłę, żebym dla zasad i wiary dał się kiedyś upokorzyć.”\n\nROZWAŻANIA ELI:\n„Niegdyś silne, piękne, wysportowane ciało. Mocne dłonie wykonywały żmudną pracę cieśli, podnosiły upadłych. Donośny głos wypędzał kupców ze świątyni i wołał do Ojca w trakcie modlitwy w Ogrójcu. Wyobrażam sobie tę scenę: ledwo trzymający się na nogach Jezus, dookoła zgraja wrzeszczących żołnierzy. Może wydawać się bezbronny, już i tak mocno upokorzony, doznaje kolejnego, jakże wstydliwego «uderzenia ». Jego nagie ciało mogą zobaczyć wszyscy. Ludzie szydzą, śmieją się, a On? Powiedział Ojcu «tak» i bez zająknięcia przyjmuje największe upokorzenia. Wierny sprawie. Cóż za siła, cóż za wytrwałość! Potrafisz tak? Kiedy plują, kopią, upokarzają, odzierają z szat – milczeć, powiedzieć: „przebaczam, przyjmuję”. Siła faceta nie drzemie w jego mięśniach, ale w jego mądrości, w umiejętnym szacowaniu tego, co przyniesie większe owoce. Krzyk i walka o swoje, czy pokorne, ale zdecydowane i pełne odwagi «biorę to na klatę». Nie słowa, ale czyny!”",
		"displayName":"Stacja X",
		"title":"JEZUS OBDARTY Z SZAT",
		"isValid":false,
		"latitude":50.244082,
		"longitude":18.55251,
		"stationNumber":10,
		"isReached":false,
		"distanceDone":32.5,
		"distanceLeft":9.5},
	{"description":" 39. Kiedy skończy się las wyjdziemy na drogę prostopadłą do naszej o nazwie ZAKAZANY CHODNIK. Skręcamy w lewo, mijając tablice ścieżki dydaktycznej. Idziemy skrajem lasu dochodzimy do skrzyżowania z czerwoną trasa rowerową. !!! Nie skręcamy !!! nigdzie, tylko marsz kontynuujemy na wprost. Droga prowadzi pod górkę; mijamy jednocześnie tablice ścieżki dydaktycznej. Dochodzimy do pierwszych zabudowań i wkraczamy na ul. Dębową.\n\n 40. Ulica Dębowa dochodzi do ul. Szkolnej. Skręcamy w prawo, a ul. Szkolna wprowadza nas w ul. Wiejską. Idziemy prosto, lewym poboczem. Dochodzimy do skrzyżowania z ul. Kościelną i skręcamy w nią w lewo. Przy kościele w Smolnicy rozważamy kolejną stację EDK.",
	    "reflections":"Przestań się użalać nad sobą! Wyrwij się z tej iluzji, że będzie ciepło i dobrze. Wstań i walcz! Tylko to Ci zostaje! Walcz do końca!\n\nHISTORIA RAFAŁA:\n„Czy zdarzyło Ci się kiedyś tak cierpieć, że już miałeś dość? I co się wtedy zdarzyło – przyszedł ktoś i wyciągnął pomocną dłoń, czy dobił? To był jeden z moich pierwszych dyżurów lekarskich. Nigdy go nie zapomnę. Pracowałem cały dzień i noc bez wytchnienia. Co chwilę ktoś potrzebował mojej pomocy, moich decyzji, których jeszcze wtedy się bałem, z braku wiedzy i doświadczenia. Wszystko się kotłowało w mojej głowie, musiałem ogarniać wiele spraw jednocześnie, chciałem zdążyć ze wszystkim. Do samego rana przygotowywałem raport, żeby wszystko przekazać kolegom jak należy. Przed raportem byłem zmęczony, ale zadowolony, że dopilnowałem wszystkiego, zrezygnowałem z możliwości przespania chociaż godziny, by wszystko było na tip-top. W trakcie przekazywania raportu jeden z lekarzy zaczął mnie przepytywać ze znajomości chorób pacjentów, szczegółowych wyników badań itp. Wszystko mi się mieszało w głowie, wielu rzeczy nie pamiętałem… Najpierw próbowałem się tłumaczyć, ale to tylko podsycało ataki. W końcu cierpliwie powtarzałem «nie wiem». Ten raport w mojej głowie trwał wieki. Czułem się zmiażdżony. Przed całym zespołem obnażony i dobity. Bez litości.\nJeśli liczysz na to, że Pan Bóg ochroni Cię przed nieszczęściami i cierpieniem, to jesteś głupi. Swojego umiłowanego Syna nie uchronił, laczego miałby Ciebie?\nJezus powiedział do swoich uczniów: Strzeżcie się, żeby was kto nie zwiódł. Wielu bowiem przyjdzie pod moim imieniem i będą mówić: Ja jestem Mesjaszem. I wielu w błąd wprowadzą. Będziecie słyszeć o wojnach i o pogłoskach wojennych; uważajcie, nie trwóżcie się tym. To musi się stać, ale to jeszcze nie koniec! Powstanie bowiem naród przeciw narodowi i królestwo przeciw królestwu. Będzie głód i zaraza, a miejscami trzęsienia ziemi. Lecz to wszystko jest dopiero początkiem boleści.” (Mt 24,4-7)",
		"displayName":"Stacja XI",
		"title":"JEZUS PRZYBITY DO KRZYŻA",
		"isValid":true,
		"latitude":50.251015,
		"longitude":18.569515,
		"stationNumber":11,
		"isReached":false,
		"distanceDone":34.9,
		"distanceLeft":7.1},
	{"description":" 41. Z tej stacji idziemy ul. Kościelną w kierunku Ostropy. Ulica Kościelna przechodzi w ul. Frezji i tą ulicą opuszczamy Smolnicę. Dochodzimy do momentu, w którym droga asfaltowa skręca w lewo, pod kątem 90 stopni. My jednak idziemy na wprost, wchodząc na drogę szutrową, w kierunku autostrady i Ostropy. Nie skręcamy z tej drogi w żadne boczne. Jest ona najszersza z tam istniejących. Przechodzimy mostem nad autostradą i kierujemy się do Ostropy.",
	    "reflections":"A śmierć istnieje. Jest faktem. Cierpienie istnieje. Syn Boga cierpi i umiera. I jego śmierć jest faktem. Stało się.\n\nWSPOMNIENIE KAROLA:\n „Alpy. Strome zbocze pokryte miękkim śniegiem. Trawersujemy do grani. Kiedy stąpam, noga zjeżdża mi coraz głębiej ze śniegiem w dół zbocza. Patrzę w dół, tam skały i mgła. Nie widać końca przepaści. Jesteśmy sami w promieniu kilkunastu kilometrów. Z każdym krokiem tracę pewność siebie, czuję, jak osuwam się wzdłuż zbocza w przepaść. Wiem, że jak spadnę, to nikt mnie nie uratuje, rozbiję się o skały, albo zamarznę, jeśli przeżyję upadek. Zaczynam się modlić: «Zdrowaś Mario…» Nie wiążemy się liną, by ten, który spadnie, nie pociągnął innych. Na asekurację nie ma warunków i czasu. Wyobrażam sobie swoją śmierć, jak będzie wyglądać, jak zareagują moi bliscy… To wszystko trwa sekundy. Czas nas goni, bo za kilka godzin będzie ciemno, a jeszcze trzeba zejść. Ok, trudno, najwyżej umrę. Przyspieszam. Wspinamy się na grań. Potem graniówka przy mocnym wietrze, czyli przejście wąską ścieżką miękkiego śniegu z przepaścią po obu stronach. Większość przebywam wyprostowany. Jak zginąć, to dumnie. Zdobywamy szczyt, schodzimy tą samą drogą… Docieramy do schronu. Wszyscy żyjemy. Kto chce zachować swoje życie, straci je; a kto straci swe życie z mego powodu, znajdzie je.” (Mt 16, 25)\n\nROZWAŻANIA KSENI:\n„Stało się. Niby każdy wiedział, do czego to zmierza. Ale jest w człowieku taka zaskakująca «żywotność nadziei». Widzę to często w swoich pacjentach, chorych na nieuleczalne nowotwory. W ich najbliższych. złowiek jest zaskakującym stworzeniem, które od samego początku wie, że umrze, ale kiedy faktycznie staje w obliczu śmierci, ma w sobie pewne zaskoczenie: Ale jak to? To naprawdę? I do ostatniej chwili, gdzieś z tyłu głowy, czasem bardzo cicho, a czasem na cały głos mówi w nas nadzieja, że stanie się cud. Że, jak w amerykańskich filmach, w tej właśnie najbardziej krytycznej chwili zostaniemy ocaleni. Często myślimy, że to Bóg nas ocali. Przecież obiecał strzec naszego życia, pilnować każdego kroku i policzył każdy włos na naszej głowie. A śmierć istnieje. Jest faktem. Cierpienie istnieje. Syn Boga cierpi i umiera. I jego śmierć jest faktem. Stało się.\nKiedy się modlę za swoich pacjentów, proszę o dobry czas. Proszę Boga, by dał im siły, by mądrze i w pełni wykorzystali ten czas, który mają. I kiedy się z nimi spotykam, uśmiecham się i mówię do siebie, że przecież wcale się tak bardzo nie różnimy – ja też gram na czas. Tylko oni wiedzą, że mogą go mieć niewiele, a ja jeszcze udaję, że o tym nie wiem.”",
		"displayName":"Stacja XII",
		"title":"JEZUS UMIERA NA KRZYŻU",
		"isValid":true,
		"latitude":50.267753,
		"longitude":18.586677,
		"stationNumber":12,
		"isReached":false,
		"distanceDone":37.0,
		"distanceLeft":5.0},
	{"description":" 42. Kontynuujemy trasę polną drogą, która doprowadzi nas do ul. Lekarskiej. Tą ulicą dochodzimy do ul. Daszyńskiego i skręcamy w prawo. Na wysokości cmentarza parafialnego i kościoła w Ostropie rozważamy kolejną stację.",
	    "reflections":"Mężczyzno – ucz się od Matki. To osoba, która Cię nie zawiedzie i nie pozostawi samemu sobie…\n\nROZWAŻANIE ELI:\n „Misja została wykonana. Przed chwilą wywyższony na krzyżu Jezus, teraz pospiesznie zdjęty z drzewa hańby, złożony na ręce Matki... Całe ciało to jedna wielka rana, ostatnie krople krwi spływają po martwym ciele najmężniejszego Mężczyzny. Maryja trzyma na kolanach ciało jedynego dziecka, czule je tuli i całuje. Z tej sceny piety bije niesamowita siła i wytrwałość Maryi. Ona wytrwała do końca, nie opuściła Syna, choć kosztowało Ją to wiele bólu. Facet powinien kierować się w życiu słowami Jezusa, ale czerpać także z postaw prezentowanych przez Maryję – matkę. Matka to osoba, która Cię nie zawiedzie i nie pozostawi samemu sobie – możesz być tego pewien. Pójdzie za tobą na śmierć... A gdy zdarzy się tak, że na ziemi ci jej zabraknie, wiedz, że ta w niebie będzie przy tobie. Czy potrafisz tak jak Ona wytrwać przy drugim człowieku, być z nim nie tylko w chwilach radości, ale przede wszystkim, gdy wszy stko wali się na głowę, czy tchórzysz, gdy tylko pojawiają się trudności? Umiesz być odpowiedzialny za drugiego?”",
		"displayName":"Stacja XIII",
		"title":"CIAŁO JEZUSA ZDJĘTE Z KRZYŻA",
		"isValid":true,
		"latitude":50.282709,
		"longitude":18.600454,
		"stationNumber":13,
		"isReached":false,
		"distanceDone":39.0,
		"distanceLeft":3.0},
	{"description":" 43. Kontynuujemy naszą wędrówkę w kierunku CENTRUM miasta ul. Daszyńskiego. Na skrzyżowaniu, przy starej pętli tramwajowej z ul. Daszyńskiego, wchodzimy w ul. Słowackiego, którą dochodzimy do momentu, w którym zbiega się ona z ul. Dolnej Wsi (skrzyżowanie przy piekarni). Następnie obok szpitala, przekraczając ul. Kościuszki, idziemy dalej ul. Nowy Świat, dochodząc do ul. Jana Pawła II, gdzie skręcamy w lewo w kierunku katedry śś. Piotra i Pawła. Na placu katedralnym pod pomnikiem Ducha Świętego rozważamy ostatnią stację.",
	    "reflections":"Jezu, daj mi siłę na doprowadzanie spraw do końca.\n\nROZWAŻANIE KRZYŚKA:\n„Grób jest dla mnie symbolem takiego etapu w życiu, który został ostatecznie zakończony. Zakończenie polega na tym, że to, czego doświadczyłem, zmieniło mnie na plus lub minus, ale jest już za mną i w pełni akceptuję ten fakt, nie wracam i nie rozpamiętuję. Z doświadczenia jednak wiem, jak trudne jest «składanie do grobu» tego, co przeżyłem. I nie ma znaczenia, czy dany etap związany jest z pozytywnymi czy negatywnymi doświadczeniami. Nasza historia przeszkadza bardzo w tym, żeby iść do przodu i nie oglądać się na to, co było. Ze «złożeniem do grobu » kojarzy mi się zdanie, jakie kiedyś usłyszałem, że «miarą wielkości człowieka jest największe wyzwanie jakie podjął i wygrał». W zdaniu tym zapisana jest ciągła potrzeba podejmowania wyzwań, konfrontowania się. Nie można raz wygrać wyzwania, a później trwać w tej euforii przez długi okres, ponieważ oznacza to równię pochyłą dla naszego charakteru. Każde – wygrane czy przegrane wyzwanie – trzeba jak najszybciej właśnie «złożyć do grobu», tzn. wyciągnąć wnioski i iść dalej, podejmować kolejne jeszcze większe wyzwania. Ja kiedyś popadłem w taka euforię: skończyłem dwa kierunki studiów i myślałem: teraz to jestem KIMŚ. Świat na pewno będzie się o mnie bić. Rzeczywistość okazała się inna, bo świat poszedł do przodu i oprócz skończenia dobrych studiów, trzeba było się wykazać zdobytym doświadczeniem w pracy, znajomością języków i dodatkowymi umiejętnościami. Żeby być KIMŚ, trzeba iść dalej, podejmując ciągle to nowe wyzwania.”\n\nŚWIADECTWO PIOTRKA:\n„Mam w sobie ogromną potrzebę domykania spraw do końca. Jest to wymagająca zaangażowania postawa, ale bardzo tego potrzebuję. Określam się przez to, co osiągnąłem i doprowadziłem do końca. Często na tej drodze upadam. Odczuwam to mocno w pracy nad sobą, gdy walczę o realizację wyzwań w Kodeksie Honorowym MSR. Podjąłem w nim wiele wyzwań, ale najlepsze owoce przyniosły te, które doprowadziłem do 100% realizacji. Byłem wtedy dumny: podjąłem i zrealizował em do końca. Tylko w takich przypadkach mogłem się określić przez te zrealizowane wyzwania: Babia Góra zdobyta samotnie w zimową noc… Podjąłem się wyzwania, doprowadziłem do końca i dziś mogę powiedzieć, że to jest moje. Określam się przez to. Mogę iść dalej i podejmować kolejne wyzwania.”",
		"displayName":"Stacja XIV",
		"title":"JEZUS ZŁOŻONY DO GROBU",
		"isValid":true,
		"latitude":50.290954,
		"longitude":18.665842,
		"stationNumber":14,
		"isReached":false,
		"distanceDone":42.0,
		"distanceLeft":0.0}
	]
}
